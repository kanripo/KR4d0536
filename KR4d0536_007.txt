# -*- mode: mandoku-view; -*-
#+TITLE: 午溪集
#+DATE: 2015-08-25 00:13:31.353969
#+PROPERTY: ID KR4d0536
#+PROPERTY: BASEEDITION WYG    
#+PROPERTY: JUAN 卷七
<pb:KR4d0536_WYG_007-1a>¶
欽定四庫全書¶
　午溪集卷七¶
　　　　　　　　　　　　　元　陳鎰　撰¶
　　七言律詩¶
　　　遊逍遥觀欲至雲岩不果¶
奉真門外逍遥觀銀闕瓊樓倚碧岑萬樹古松雲氣濕¶
一溪春水雨㾗深山靈久䕶黄金鼎僊客閒調白玉琴¶
欲訪雲岩天已夕杖藜他日約重尋¶
<pb:KR4d0536_WYG_007-1b>¶
　　　次韻松學諸友見寄¶
一昔與君分袂日特煩相送馬湖前老來易覺吟懐惡¶
别後多慙俗事牽獨嶺松雲應滿塢東臯花雨想添泉¶
還思重訪登臨地記得逍遥别有天¶
　　　九日偕計山長遊西巖寺次韻¶
故人訪我當重九黄菊吹香滿一庭邂逅登髙同勝事¶
留連到晚宿禪扄秋隂積潤雲生几山意催寒雨近屏¶
坐對跏趺僧話久十年塵思豁然醒¶
<pb:KR4d0536_WYG_007-2a>¶
　　　夜宿道元上人房再次前韻¶
客至林房成一宿忽聞寒雨落空庭竹爐細火留餘煖¶
松户深雲帶晚扄井水應潮生石穴洞霞成乳滴山屏¶
只縁景勝吟難就坐對龕燈酒半醒¶
　　　次林彦文縣尹韻送劉伯温都事撫安青田¶
三月江南草色新随車零雨浥輕塵繡衣奉命安民俗¶
玉斧揚威出使臣𤣥鶴劃鳴雲洞曉青芝徧布石田春¶
太平氣象今重見老我甘為擊壤人¶
<pb:KR4d0536_WYG_007-2b>¶
　　　次林縣尹韻上元帥石末公¶
落日長風動大旗寧令雲鳥識神竒世家共仰侯門㦸¶
兵䇿誰參别墅棊烽火時時蒿目力指揮往往竭心思¶
也知韓范兼文武還帶貂蟬侍玉墀¶
　　　松陽感事¶
長松縣裏客重來舊上層樓安在哉天地無情經喪亂¶
溪山有恨起塵埃故人半已歸黄壤遺業多憐長緑苔¶
寂寞湖南烟色晚壊垣惟見枳花開¶
<pb:KR4d0536_WYG_007-3a>¶
　　　次韻魏縣尹遊雲巖小蓬萊軒¶
樹入仙巖一徑㣲公餘到此及春暉石缸香煖松花酒¶
雲縷光寒槲葉衣未向神人求藥匕且從羽士問𤣥機¶
山中異境難留客還向東臯歩月歸¶
　　　遊南巖寺¶
蟾溪南畔小峩嵋幽磴盤盤上翠㣲路轉山亭休客駕¶
林開雲屋挂僧衣天池水净涵秋月石筍峰髙障夕暉¶
勝地從來隔烽火却憐人世刼灰飛(南巖一名/小峩嵋)¶
<pb:KR4d0536_WYG_007-3b>¶
鐘梵無聲白晝遲沈沈古殿佛燈㣲石崖射日光摇几¶
林壑藏風冷襲衣自昔乾坤鍾秀氣至今山水發清暉¶
何時重到分禪榻坐看閒雲自在飛¶
　　　和賈縣尉秋日往山中詩韻二首¶
野橋村路雨初晴滿袖凉風馬足輕松下㡬年淹宦况¶
山中九日動詩情逢時又見黄花發感事俄驚白髪生¶
且喜囊中無長物只留琴劍伴回程¶
山色蒼茫翠欲流行經熟路憶曽遊西風鳥影寒塘晚¶
<pb:KR4d0536_WYG_007-4a>¶
細雨蟬聲碧樹秋過眼年光如急電傷懐世事等浮漚¶
知君為國勤勞苦一寸丹心有百憂¶
　　　奉和元帥石末公元宵二首¶
自嘆經年依半水那知今夕客嚴城中天月在無燈火¶
午夜風來有柝聲濁酒不澆胸壘塊衰年猶覺句崢嶸¶
昇平氣象何時見獨對梅花坐到明¶
節序蕭條寧似舊夜寒燈火暗孤城星河淡淡流雲影¶
鐘鼓遲遲咽漏聲撫事憂時心慨慷狂歌擊缶氣峥嶸¶
<pb:KR4d0536_WYG_007-4b>¶
崑崙關破當今夕遺史重看眼為明¶
　　　奉和元帥石末公春晴謾興詩韻¶
使君惠澤似春陽田有來牟麥有桑日暖㦸門旗轉影¶
風清玉帳劍生芒深山狐兎潛無跡曠野黔黎喜欲狂¶
今日朝廷方倚重論功應不愧韓張¶
　　　暮春阻舟蘭江因病起登樓有作¶
清明寒食客中過病起强登江上樓逺樹雲閒春漠漠¶
落花風静思悠悠鄉書無雁頻勞夢波浪驚人久繫舟¶
<pb:KR4d0536_WYG_007-5a>¶
何處悲歌連野哭老懐寂寞不勝愁¶
　　　鳯凰山懐古¶
舞鳯山形無古今百年王氣已銷沈荒凉禁苑經樵采¶
寂寞歌臺貯梵音草暗碧橋分野色石寒白墖鎻雲隂¶
傷懐往事空遺恨落日山前蟬亂吟¶
　　　題呉敬夫草亭(亭在萬/松嶺)¶
草亭幽絶在林端蒼霧丹霞遶石䦨松葉覆山禽自語¶
苔痕匝地竹成竿繞花古井呼兒汲題畫新詩與客看¶
<pb:KR4d0536_WYG_007-5b>¶
羡爾風塵能吏隠聽猿時踏嶺雲寒¶
　　　友人移居再用前韻¶
故人移住碧雲端取次尋遊興未䦨地隔城埤沉戍鼓¶
山連湖水有漁竿石邊芝草和雲采忩外松枝帶雨看¶
客至儘堪供茗飲古泓清浸玉泉寒¶
　　　秋日偶懐¶
牢落天涯客倦游尚憐生計事悠悠二年道路誰青眼¶
半紙功名人白頭落葉蛩聲吴月冷凉風雁影楚天秋¶
<pb:KR4d0536_WYG_007-6a>¶
傷懐處處猶征伐却憶滄浪舊釣舟¶
　　　秋日登呉山望城東戰壘愴然有懐¶
亂後呉山依舊青登臨一望却傷情長河白骨沈寒水¶
落日烏鴉噪古城湖上采蓮無畫舫關東種栁滿嚴營¶
繁華從此成消歇潮到空江恨未平¶
　　　寄題陳此一鍊師夀巖詩卷¶
聞説仙都陳道士靈書真篆得心傳藥爐火暖金丹熟¶
夀穴雲深石髄堅鶴趂笙聲巖頂月龍囬劍影洞中天¶
<pb:KR4d0536_WYG_007-6b>¶
彭籛骨相應難老且住人間八百年¶
　　　次韻陳府掾宿治平寺棲雲軒¶
詩客秋來欵竹扄清談時得共髙僧雲軒題畫朝揮筆¶
石几看書夜對燈香篆繞盤烟細細粥魚敲木響登登¶
寺樓髙處冝長望水滿蟾溪緑似䋲¶
　　　對菊有懐季山長¶
薄宦經年未得歸西風黄菊已盈枝今朝把酒聊自適¶
此地看花多所思世事不干迎客少舊交久别寄書遲¶
<pb:KR4d0536_WYG_007-7a>¶
莫言歲晚無廩粟山色水光堪樂飢¶
　　　再用韻答松陽諸友(時自錢唐/回故云)¶
青雲倦翮逺來歸尚愧棲遲寄一枝眷眷親朋嗟久别¶
昏昏燈火話相思詩因感興吟來苦事不關心睡起遲¶
天地無情吾輩老亂離誰為䘏寒飢¶
二年孤館客忘歸身似飛烏繞樹枝世路風塵多喪亂¶
故山松桂㡬懐思黄花紅葉秋將晚流水閒雲意自遲¶
萬事無慿如夢飽區區誰解悟真飢¶
<pb:KR4d0536_WYG_007-7b>¶
　　　感懐呈友人¶
濩落才疎只自憐狂吟詩句漫成編三彭已伏庚申日¶
六甲初周戊戌年心事無瑕如白璧此生守直類朱絃¶
相逢且共尊中酒身外窮通縂付天¶
　　　次韻遊溪南野寺¶
蕭然野寺惬清遊禪老詩人總素流迎客却從雲外入¶
烹茶少為竹間留庭空古桂疎疎雨池净青蓮淡淡秋¶
欲效淵眀同結社逺公還許再來否¶
<pb:KR4d0536_WYG_007-8a>¶
　　　冬至日同友人尋梅翌日過溪南有作¶
芒鞵藜杖踏山雲客裏尋梅詎厭頻行到溪南纔見樹¶
看來枝北未多春水清沙白香㣲動雪虐霜欺色愈真¶
喜得陽和消息早好分生意與詩人¶
　　　次韻答葉訓導¶
長松廢邑兵戈後舊館秋深木葉零烟㓕市心雙井古¶
雲飛溪上數峰青東臯訪鶴逍遥觀南麓尋僧抱膝亭¶
多謝擕尊慰岑寂夜檐還共看文星¶
<pb:KR4d0536_WYG_007-8b>¶
　　　次韻客懐二首¶
孤館凄凉歸計遲世無鮑叔少相知天寒疲馬空喧櫪¶
月冷棲鴻尚凍枝沽酒消愁忘爾汝題詩適興記吾誰¶
西風昨夜吹庭樹叢桂山中入夢思¶
三年客裏寄行藏摇落秋深感異鄉久敝黒貂驚歲月¶
漸疎白髪老風霜乾坤納納胸襟濶山水迢迢道路長¶
遥想故園清露曉滿林橘柚眩初陽¶
　　　丁酉秋浙省除青田主簿戊戌三月再調松陽¶
<pb:KR4d0536_WYG_007-9a>¶
　　　　感愧有作¶
牢落乾坤一腐儒却憐半世事詩書廣文方入中朝選¶
主簿重承外省除長擬報恩憂力薄更教佐邑愧才疎¶
踵門有客來相賀旋買芳尊剪野蔬¶
　　　次韻感事¶
獨立西風塵滿眼紛紛鷹隼少文鵷自憐人世逢多難¶
誰叩天閽上萬言黄濁水深龍噴薄青㝠日逈雁聨軒¶
客懐寥落秋將晚空對黄花憶故園¶
<pb:KR4d0536_WYG_007-9b>¶
　　　再次韻懐歸¶
褐衫偶着來從宦也躡通班綴鷺鵷報主慚無補衮手¶
歸田只合共農言年來舊業書千卷老去閑心竹一軒¶
有地寛閑午溪上木奴更種滿秋園¶
　　　次韻葉訓導雨中漫興¶
避亂三年依郭外青蘿白屋鎻寒烟繞階山葉秋蟲響¶
照榻書燈夜雨懸半紙功名猶未就數莖華髪已堪憐¶
尋詩有客時相過竹下芳尊想未眠¶
<pb:KR4d0536_WYG_007-10a>¶
　　　再次韻遣懐¶
宇宙荒凉秋氣肅剛風未掃緑林烟人間烽火時時起¶
天外妖星夜夜懸萬事多端何日静一官獨冷有誰憐¶
故山風月應無恙歸到溪軒且晏眠¶
　　　中秋小酌分韻得長字¶
故人中秋設佳宴垂簾下榻開中堂老桂清香沁露冷¶
衆賔醉語含風凉上窯瓷噐飣肴饌長生木瓢行酒漿¶
歡然飲罷雨忽作索紙題詩牽興長¶
<pb:KR4d0536_WYG_007-10b>¶
　　　中秋風雨再用懸字韻¶
長天雨暗中秋月兎影蟾光隔霧烟疲戍抱關雙泪冷¶
小儒憂國寸心懸隂晴天意詎能測悲樂人生只自憐¶
賴有桂花香醖藉挑燈孤坐不成眠¶
　　　次韻葉訓導移居¶
曽向溪南隠一丘擕家今住市西樓水聲通沼凉生袂¶
山色捲簾青入眸竹竈煮茶銷白晝石床壓酒醉清秋¶
安居此外随吾分可效涪翁賦四休¶
<pb:KR4d0536_WYG_007-11a>¶
　　　次韻夜坐聽雨¶
寂寞山齋孤坐夜西風落葉雨瀟瀟水光入室凉偏潤¶
地氣侵衣暑頓消静念人情狙賦芧更憐世事鹿藏蕉¶
何時洗却儒酸態還共扶摇上九霄¶
　　　送元帥胡公往遂昌平㓂¶
大將雄姿虎豹威濟時又起着戎衣牙旗有象分行伍¶
鐡騎無聲聽指揮黄石一編參武畧孔明八陣合神機¶
此行盡把妖氛掃笳鼓風清奏凱歸¶
<pb:KR4d0536_WYG_007-11b>¶
　　　重陽後二日遣悶¶
去年登髙蓮城北今年復在松山陽自嗟頭髪間白黒¶
忍見菊蕋含青黄世亂甲兵戰未巳日報羽書馳更忙¶
苦無尊酒慰寂寞東望家山愁思長¶
　　　次韻胡元帥題夘山¶
邜峰髙聳碧孱顔見素真人此煉丹古井水寒通逺海¶
紫壇雲暖擁羣山境超大地三千界天近層樓十二䦨¶
遥想瓣香朝謁處青霞深護玉宸班¶
<pb:KR4d0536_WYG_007-12a>¶
　　　遣懐二首¶
平生賦性本疎頑拙宦雖縻心自閑黄菊尚留秋後徑¶
白雲長在望中山瘦軀多病惟儲藥空屋無錢不用關¶
松下兒童應笑我鬢毛只為作詩斑¶
不出門庭腰脚頑幅巾短褐稱蕭閑墨濃硯石迷雊眼¶
香暖爐烟起博山睡美黒甜便老懶飲酣白堕息機關¶
今秋已負登髙興空想重巖細菊斑¶
　　　次韻劉宗保秋懐二首¶
<pb:KR4d0536_WYG_007-12b>¶
溪上青山抱郭囬濛濛烟雨暗樓臺平原日暮牛羊返¶
逺路風髙鴻雁來斷續砧聲何處響凄凉菊蕋為誰開¶
知君獨抱憂時苦我亦深同杜老衰¶
擾擾風塵滿眼愁乍寒天氣怯深秋韲鹽况味聊堪守¶
竹帛功名不用求今日聞雞無祖逖當年夢蝶有莊周¶
自慚衰老將歸隠二頃還須為鶴謀¶
　　　次韻述懐¶
時命多仇道未窮愁懐如酒味偏濃爭憐軒盖能乘鶴¶
<pb:KR4d0536_WYG_007-13a>¶
誰信泥沙解困龍黄葉一庭人迹少青燈孤館客情慵¶
西風吹冷衣中線深念當時宻宻縫¶
　　　次韻答松學諸友二首¶
門掩蒼苔人寂寂樹深幽鳥自鳴酬溪雲帶雨來池上¶
林葉随風下屋頭萬卷有餘兒解讀一瓢自樂我何求¶
山空歲晚梅将發寒夜茶爐肯共不¶
不嫌官舍氊長冷酒熟詩温可獻酬䞉有禪談來白足¶
更無俗事委蒼頭觀魚真樂惟心㑹識馬天機不色求¶
<pb:KR4d0536_WYG_007-13b>¶
我願買田為隠計未知造物肯從不¶
　　　訪梅¶
溪上離離雪乍晴乘閑偶作訪梅行露寒徑怯青鞋濕¶
風冷枝驚翠羽鳴孤艶向人春漸透暗香浮處水偏清¶
留連為爾牽詩興不覺沙頭月又生¶
　　　雪後過溪南二首¶
東風吹我過溪行沙路迢迢傍野平通堰水聲氷下響¶
背城山色雪邊明大田春早農歸業故壘雲空戍解兵¶
<pb:KR4d0536_WYG_007-14a>¶
幽鳥亦知人意樂飛來枝上語新晴¶
輕衫短褐稱閑行遥望長湖鏡面平草際雪消開凍色¶
沙頭日出映波明喜聞盗賊為黎庶幸免耰鋤鑄甲兵¶
今日追游差可樂謾將詩句賞春晴¶
　　　再次韻述懐二首¶
萬事區區磨蟻行胸中壘塊未能平山深小縣春猶冷¶
溪近層樓月易明多病未因詩作祟破愁謾以酒為兵¶
倦抛書卷支頥坐閑看飛雲弄晚晴¶
<pb:KR4d0536_WYG_007-14b>¶
擊節狂歌酒屢行棲遲宦况負平生流年冉冉青春過¶
衰鬢蕭蕭白髪明觸事每憐遭語穽忘機已覺息心兵¶
飄然歸思如風桞萬縷千絲亂曉晴¶
　　　二月十日樞府辟往栝城再用韻别諸友¶
驪駒歌罷尚遲行一棹長溪春浪平岸桞依依連野碧¶
林花灼灼映空明苦吟每笑杜工部愛酒猶憐阮歩兵¶
薄暮落帆松嶺外相望月淡雨初晴¶
　　　次韻友人過訪¶
<pb:KR4d0536_WYG_007-15a>¶
溪上東風吹㡌斜故人乗興到山家掃雲坐石因看竹¶
拾葉分泉為煮茶十載功名如沐漆半生學業似炊沙¶
只今擬作郊居賦無奈憂時鬂早華¶
　　　次韻餞别¶
清尊終日共徘徊苦為吟詩擊鉢催脩竹滿庭蒼雪落¶
好山當户晚青來斜陽林外人相别流水溪邊首屢回¶
今夜相思知獨苦不禁寒月照忩梅¶
　　　病起有作¶
<pb:KR4d0536_WYG_007-15b>¶
披衣曉起坐中庭稍覺春深肺氣平游宦三年頭愈白¶
居山數月夢還清階蘭楚楚新芽茁逕竹猗猗緑笋生¶
幸喜晚年無别事有田二頃樂歸畊¶
　　　再用韻答友人¶
日長迎客過門庭閑坐荒苔石磴平烟際桞條無賴碧¶
雨餘湖水不勝清我無才力如韓子君有詩名似孟生¶
亂世相逢宜共隠一犁慎勿廢勤畊¶
　　　次韻登玉溪山絶頂¶
<pb:KR4d0536_WYG_007-16a>¶
溪頭一片碧崔嵬我為尋幽亦上來山勢漸髙黄葉盡¶
天光忽近白雲開因懐王子笙吹月更憶羊公石卧苔¶
此處儘堪逃亂世漁郎相見莫相猜¶
　¶
　¶
　¶
　¶
　¶
<pb:KR4d0536_WYG_007-16b>¶
　¶
　¶
　¶
　¶
　¶
　¶
　¶
　午溪集卷七¶

# -*- mode: mandoku-view; -*-
#+TITLE: 午溪集
#+DATE: 2015-08-25 00:13:31.288965
#+PROPERTY: ID KR4d0536
#+PROPERTY: BASEEDITION WYG    
#+PROPERTY: JUAN 卷二
<pb:KR4d0536_WYG_002-1a>¶
欽定四庫全書¶
　午溪集卷二¶
　　　　　　　　　　　　元　陳鎰　撰¶
　　五言古詩¶
　　　聚星堂與諸文士宴集分韻得凉字¶
良㑹不易得清秋宴髙堂佳哉數君子𤣥髪俱已蒼心¶
親無遐邇謂我如同鄉共結文字縁憂樂無相忘世道¶
一如此風塵日飛揚放懐聊自遣終焉多感傷冥冥鴻¶
<pb:KR4d0536_WYG_002-1b>¶
鴈来幽幽蘭桂芳物情固有適吾徒幸小康相勸盡尊¶
酒庶用慰凄凉¶
　　　九日次韻周學録¶
重陽今朝是觸目皆兵戈青山豈不好何由陟嵯峨菊¶
花泫清露楓葉飄寒波覩物増盛懐奈此時未和流年¶
易超忽百世如鳥過於焉屏煩慮酌酒還髙歌因觀作¶
吏人動輒遭譏訶奔馳風塵際憂患日已多吾徒守儒¶
素其樂當如何¶
<pb:KR4d0536_WYG_002-2a>¶
　　　再遊雅山分韻得秋字¶
人生宇宙内起滅同浮漚云胡事形役局局懐抱憂今¶
我及數子蕭散真寡儔已無外物縶偶往成勝游佳哉¶
雅山境翠竹森琳球復此展清宴興逸聊賡酬林深鳥¶
雀聚原曠禾黍稠時序良易邁不樂將焉求囬途更延¶
覽天風盪衣裘薄暮㣲雨過輕寒釀深秋¶
　　　游延慶寺¶
久厭城市喧偶出覽佳勝迢迢轉溪灣翳翳入山逕林¶
<pb:KR4d0536_WYG_002-2b>¶
深寒日薄塔聳秋雲净翠光冷松杉古韻度鐘磬躋石¶
遂幽討掬泉足清興忽聞禪老偈頗發騷人詠塵空性¶
自澄妄去心始定因悲射利徒擾擾一何競¶
　　　次韻冷冷軒¶
彼美玉山泉涓涓出深谷滙作井洞幽其下龍蟠伏餘¶
流散無聲清寒入山木曲折數里遥故遶詩人屋簷間¶
寒月映簷外秋雲宿分貯歸瓶&KR1125;不用接脩竹清聲惟¶
在耳乆聽天機熟寄語冷冷軒吾當挂冠服¶
<pb:KR4d0536_WYG_002-3a>¶
　　　奉和經略使李公景儀古詩一首并呈㕘政石¶
　　　　末公¶
栝蒼實小郡居民守寒慳食鮮乃釣水茹美聊採山邇¶
来遭喪亂奔走不暫閑蕭條桑柘邨門巷生榛管仰瞻¶
使星臨宛若天開顔仁風播清穆英氣摧䧺姦勤勞奉¶
王事轍迹周塵寰恩波縂沾沛下逮&KR1137;與鰥大叅石末¶
公理亂厯險艱精誠懸赤日烈烈照兩間斯文賴宗主¶
慰我衰老瘝願言布陽春共挽生意還¶
<pb:KR4d0536_WYG_002-3b>¶
　　　呈孫都事¶
朔寒苦積隂烈風無時休况茲在萬山居然抱窮愁矯¶
首瞻王眀偏照東南州陽春一以布皇華載咨諏感彼¶
草木秀使我瘡痍瘳願安黎庶心六轡少淹留¶
薄采泮池芹終朝不盈手邇來卧空谷蓬室甘老朽餘¶
生偶然全當此喪亂後幸逢治化新民弊賴繩糾我公¶
負經濟乃出羣賢首彚征徴自茲海内歸渾厚¶
　　　送易安道往金陵¶
<pb:KR4d0536_WYG_002-4a>¶
易侯來栝蒼朔雪尚留凍春陽一以敷生物欣稍衆辟¶
書復寵招急起走鞭鞚江山麗金陵闊視天宇空我慙¶
遯林陬道逺阻迎送寄情聊賦詩語拙不可誦期君在¶
丹霄佇聴清風頌文運時方興及茲為大用¶
　　　次韻葉文範訓導雜詠八首¶
　　　　留此巖避暑¶
何年留此岩洞壑深蔵幽懸崖石棧細佛屋居上頭聞¶
君日登覽頗遂平生遊想當入空翠決&KR1071;香氣浮林深¶
<pb:KR4d0536_WYG_002-4b>¶
逺溽暑池凈涵清秋逢僧作茗供庶可終日留人生濁¶
世中萬物同一漚今我衰且蹇亦復事林丘臨風誦君¶
詩勢利兩俱休¶
　　　　西澗暑夕懐友¶
青山一何髙流水一何長念君守澗阿何因共相羊及¶
茲暑雨霽遥夜生㣲凉居然抱幽獨四顧皆崇岡而我¶
當此夕忽復病起牀徐行大溪上月在天中央衆星自¶
隠見耿耿亦有光豈不増感懐沈吟寄來章¶
<pb:KR4d0536_WYG_002-5a>¶
　　　　山中晚歩¶
詩人在山中時夏忘熱惱壮心久已降想若風旌倒待¶
月升山椒延風来木杪齋居近邨墅桑竹自環遶更覺¶
農事饒連畦秀禾稻川坂窈而深頗勝桃源好緩策經¶
壑丘恬目送雲鳥安得逺相從逍遥共論道雖云途路¶
難無使音書杳人生諒有分且復散冲抱¶
　　　　再遊留此巖¶
韻士得幽趣名山還再尋逍遙清凉界披豁煩熱襟粲¶
<pb:KR4d0536_WYG_002-5b>¶
粲古桂花娟娟青竹林慧日散佳彩慈雲結輕隂超然¶
外形迹静焉觀我心境空無礙物地勝多布金業縁尚¶
覺淺味道殊喜深薄暮想忘歸坐聆清磬音¶
　　　　賀西澗主人祈雨有應¶
夏旱雨有數聚巫還可求今年忽大旱疲民實煎憂澗¶
西隠君子精誠達冥幽沛然得甘霔白水滿田疇持杯¶
㑹鄰里共賀百榖秋館賔栝中彦亦覺喜氣浮詩成逺¶
相寄念我儒家流我昔為冷官一飯不易謀只今願年¶
<pb:KR4d0536_WYG_002-6a>¶
豐買田歸偃休¶
　　　　遊東巖¶
髙岩暑雨霽晨光眩初陽客子適登覽捫蘿陟層岡絶¶
壁倚孤峭老樹鬱青蒼巍然頂僧廬金像眀滿堂鮮颷¶
度危閣寳幢動鳴璫仰視天宇寛勝境何清涼傍有梁¶
氏祠其人乆已亡曽經禦强㓂率兵此潛蔵事徃名則¶
留興懐多慨慷至今人避亂固守全一方我家岩之陬¶
依棲幸安康約子當再游飛佩髙頡頑¶
<pb:KR4d0536_WYG_002-6b>¶
　　　　西澗吟¶
有客在澗西掬泉弄秋月委心任自然稍稍忘藴結空¶
山更何有白雲静堪悦時還掺孤琹清音随意發却復¶
念故廬州城暮天闊落葉飛不停嵗月去飄忽世道猶¶
﨑嶇歸計那可决浩歌一長歎凉颷激踈樾¶
　　　　午溪新堰¶
開堰午溪上百畝可灌之長輸不盡流盖有源頭為興¶
言百世計生理始於茲雖然藉地利亦用人力施禾菽¶
<pb:KR4d0536_WYG_002-7a>¶
既沾澤稍稍慰農私園田久荒者一旦皆見治經營非¶
我能廢興乃其時感君相問勞為作新堰詩¶
　　　題憲使單公寧山詩卷¶
茲山㡬千仭岩谷蔵﨑嶔屹然大自在岡巒欝層林長¶
風息怒號㣲雲散輕隂勢摩蒼穹髙氣壓后土深皇皇¶
繡衣使日夕頻登臨千里寄一瞬浩蕩開䧺襟愛此成¶
雅號處静悦我心岩岩衆所瞻令名垂古今¶
　　　次韻春日友人過訪¶
<pb:KR4d0536_WYG_002-7b>¶
門前不盡溪種栁髙十尋時雨忽然過蕩漾春水深好¶
鳥鳴間關動我懐友心正謀尊酒盈感子亦逺臨持杯¶
起相酬清談豁冲襟世故尚艱難思古復慨今子乃久¶
羇旅孤情寄髙吟戀戀未成别華月生東林¶
　　　次韻葉訓導同飲且懐道元上人¶
人生出處異所厯多悲歡惓翮戀故林縱鱗思狂瀾焉¶
知我輩人守静心自寛相逢秋正中皓月如銀盤有此¶
尊酒盈可浣憂恨端君言方外友一往骨已寒御觴忽¶
<pb:KR4d0536_WYG_002-8a>¶
不樂清賞情易闌余亦重懐感臨風寄長嘆¶
　　　次韻呉仲懐學録理髪有感¶
君子遯林壑徳潤日以滋清晨唘重門理髪延輕颸比¶
櫛去其垢心惬乃自知盈顛忽種種覩茲却興悲感懐¶
寄吟詠秀句何瓌竒黙傷時序邁蹭蹬無所施風塵况¶
擾擾渉歴世故危雖云髪早白年實未及衰惟昔踐場¶
屋曽折丹桂枝功名姑少試其志在逺期而我苦節士¶
亦復懐明時為子歌欲放歌罷還自嗤¶
<pb:KR4d0536_WYG_002-8b>¶
　　　郡中次友人韻¶
茂宰逺見招偶此到公府留連日復日及茲已徂暑子¶
乃自逺回衣濕冒風雨如何父母邦栖栖若行旅賴有¶
同心朋尊酒忘賔主謂言喪亂餘一飯皆天與我亦念¶
前冬登山聴鼙鼔然火中夜行子實同此苦虎口幸脱¶
生佚老還可許且當浩浩歌無為踏甕舞¶
　　　呈麗水呉眀府¶
眀廷重守令茂宰出選掄公家世簮紱接踵皆良循麗¶
<pb:KR4d0536_WYG_002-9a>¶
邑雖曠僻風俗稍朴淳自公下車来息彼凋瘵民秉公¶
守亷節敷政從寛仁睠此垂老年獲覩化瑟新熈熈百¶
里内物象俱含春行看政治理飛舄登要津¶
　　　九日次韻葉訓導¶
二年喪亂餘隠居聊種菊佳節倐已臨稍覺天氣肅杜¶
門澹無營不與世馳逐凉風&KR0978;髙原殘陽挂疎木於焉¶
寄登覽悠然豁心目為樂當及時嵗月去還速吾里窈¶
而深子亦來卜築幸此隔清溪扁舟時往復所欣道義¶
<pb:KR4d0536_WYG_002-9b>¶
交固無榮與辱相逢輒命觴開軒逺山緑¶
　　　避亂西澗和蔡伯玉餞别韻¶
携家逃亂世登君川上樓自非宿昔心曷肯為我謀開¶
軒納逺山展席臨清流時游古仙岩頗憶阮與劉世路¶
尚風塵此地殊深幽居然欣有托不覺成遲留眷眷終¶
不怠此意誰能酬片言寫莫既感戴如山丘茲焉動歸¶
興孟夏麥已秋握手未忍别碧雲生晚愁¶
　　　次韻梁天與¶
<pb:KR4d0536_WYG_002-10a>¶
憶子逺相過開酌梅花前㣲風自溪來素月當空懸結¶
歡良未乆執别感衰年况乃遭世亂辟地常懐賢寂寞¶
居澗西孤坐寒無氊起看石崕瀑飛沬跳珠圓子亦在¶
他方碧雲隔長天睠彼歲年晚哀鴻聲續連何當復相¶
從剪燭夜不眠於時發清琴幽懐諒可宣¶
　　　次韻葉訓導兼簡徐定甫¶
束書出城闉来住溪上宅五年喪亂中奔走身如客今¶
春復逺游相望逺東北冷况雖蕭條文㑹多舊識我亦¶
<pb:KR4d0536_WYG_002-10b>¶
曽相從湖海念疇昔仄聞風月佳無由分半席書樓敞¶
髙明逺對羣峯碧主人頗閒暇登陟時整屐君今喜賦¶
歸溪深鮮可食世道尚艱危幸此居山澤臨風接清談¶
逍遥寄茲夕¶
　　　次韻呉學録過訪二首¶
故人過我宿青燈夜何其殷勤接軟語尊爼聊設施山¶
寒耿孤月溪浄生㣲颸索居負幽意跼蹐諒何為况於¶
干戈際沉欝多幽思子獨心神舒六學一貫之相從歳¶
<pb:KR4d0536_WYG_002-11a>¶
年晚慨彼時事非¶
我衰如倦翮幽栖忘逺翔平生性耿介固於圓鑿方白¶
雲自怡恱欲寄難持將子尚苦讀書一覽應五行蒼山¶
可杖策午溪可舟航曷不時相從攄懐寄詞章别後情¶
如何煙水愁莾蒼¶
　　　次韻荅蔡伯玉¶
春風蕩林梢晴光散虚亭好鳥鳴間關慰我幽居情景¶
物日以佳豈不懐友朋顧茲咫尺間如何寡逢迎怡情¶
<pb:KR4d0536_WYG_002-11b>¶
一尊酒安得君同傾况乃衰病餘坦然息心兵種彼溪¶
上竹碧隂滿忩欞老去尚勤讀夜坐宜短檠承君寄佳¶
章一覽塵思清何當来滄洲共結沙鷗盟¶
　　　次韻荅友人¶
我懐幽逸人佳境心所宅超然外形骸聴視寡聲色宴¶
坐哦清詩秀句出林碧凉飈来廣&KR1161;㣲月耿虚夕茲時¶
尊酒盈妙趣良有得而我蕭散姿亦抱山水癖不為世¶
故牽寓物随所適逍遥味道腴虗室自生白¶
<pb:KR4d0536_WYG_002-12a>¶
　¶
　¶
　¶
　¶
　¶
　¶
　¶
　¶
<pb:KR4d0536_WYG_002-12b>¶
　¶
　¶
　¶
　¶
　¶
　¶
　¶
　午溪集卷二¶
